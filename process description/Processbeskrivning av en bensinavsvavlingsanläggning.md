# Processbeskrivning av en bensinavsvavlingsanläggning

Satsningen kommer som straight-run från 1500- och 1600-anläggningen till en Coalescer SXXX1 som har till uppgift att separera vatten från satsningen. Därefter skall satsningen   
återkontakta med gas i V-XXX5 från crudarna och visbreakern. Detta görs för att så stor mängd som möjligt av bensinfraktionen skall avsvavlas.

Satsningen pumpas sedan med hjälp av en satsningspump P-XXX1/S in i en vätgasström som håller ett tryck på ca 30 barg. Denna tvåfasström (både gas och vätska) värmeväxlar i E-XXX1 A-E med utgående R-XXX1 och övergår till gasfas. Strömmen värms sedan upp i satsningsugnen F-XXX1A till ca 300°C (straight-run) eller ca 285°C (vid innehåll av krackad bensin) för att avsvavlingsreaktionerna skall ske med högsta möjliga effektivitet.

Ugnen är en självdragsugn, dvs. förbränningsluften som krävs sugs in via spjäll som sitter under ugnen. Dessa spjäll är manuellt reglerade och justeras av en operatör som med hjälp av att titta på flambilden i ugnen och en syremätare på rökgaserna kan ställa in rätt mängd luft.

Efter ugnen passerar strömmen reaktorn R-XXX1 (17,2 m3 katalysatorvolym) som är fylld med en katalysator som sänker reaktionsentalpin (den energi som behöver övervinnas för att reaktionerna skall gå så snabbt som möjligt). Det svavel som finns i satsningen är bundet till kolvätekedjorna i olika former. Vanligast är sulfider och merkaptansvavel i denna fraktion. 

Svavlet reagerar med vätet och vätesulfid bildas (H2S). Generellt behövs det två vätemolekyler per sulfidbindning och en och en halv per merkaptansvavelbindning.   
Genom reaktorn bildas det mer och mer vätesulfid och vätgasen konsumeras vilket medför att partialtrycket för vätgas minskar och ökar för vätesulfid. Detta saktar ner reaktionshastigheten. 

Avsvavlingsreaktionen är exoterm vilket innebär att värme bildas. Krackad bensin innehåller   
en del olefiner (kolväten med dubbelbindning). Reaktionen som mättar dessa dubbelbindningar (ersätts med en vätgasmolekyl) sker först av reaktionerna och är mycket reaktiva, vilket ökar temperaturen i reaktorn. Vid allt för hög temperatur kan rekombineringsreaktioner uppståistället för önskad avsvavling. Detta skall undvikas då svavelhalten ut ur reaktorn blir högre.

Rekombinering sker ungefär vid ca 335°C vid ca 30 barg. Det innebär att det är viktigt att hålla koll på reaktorns utgående temperatur.

Efter reaktorn passerar sedan strömmen de värmeväxlare som nämns ovan E-XXX1 A-E på   
tubsidan och lämnar sin värme till den ingående strömmen. Temperaturen är nu ca 90°C. För att få ner temperaturen ytterligare passerar strömmen genom en luftkylare E-XXX2. Luftkylaren   
använder en fläkt för att driva uteluft över fenade tuber som strömmen passerar igenom.   
Temperaturen sjunker nu till ungefär samma temperatur som utomhustemperaturen. Dock   
försöker man hålla den över 20 grader för att minimera risken för frysning.  
Strömmen kommer nu till en separator V-XXX1 som separerar den delen av strömmen som är i gasfas från vätskefasen. Gasfasen består mestadels av vätgas, vätesulfid och lättare kolväten upp till pentan.

V-XXX1 har ett tryckavlastningssystem med ”secure air supply” installerat, för att kunna uppnå önskad tryckreduceringshastighet. Vid behov att sänka trycket kontrollerat under drift kan low rate systemet användas och XX-HIC-7 utsignal kontrolleras av operatör från kontrollrummet. 

XX-HIC-7 kan lämnas i mer eller mindre öppet läge. Vid brand eller annan nödsituation öppnas XX-HE-25 av operatörerna från kontrollrummet, en solenoid (även en i reserv) ställer ventilen i öppet eller stängt läge, det sk. high rate systemet. Solenoiderna kopplade till XX-HE-25 har säker tillgång på instrumentluft även vid instrumentluftsbortfall, då XX-HE-25 får instrumentluft via V-XXX5. 

Gasströmmen går till en amintvätt C-XXX2 som tvättar ur vätesulfiden genom absorption i en   
amin. Gasen kommer in i kolonnen (som innehåller 20 stycken bottnar) under sista bottnen.   
Aminen satsas från 800-anläggningen till kolonnen över översta bottnen. Gasen går sedan ut genom toppen på kolonnen och aminen tas ut i bottnen och pumpas tillbaka till 800-anläggningen. Gasen går sedan till anläggningens recirkulationsgaskompressor K-XXX1/S via en knockoutbehållare V-XXX4 som skyddar kompressorn från väska som kan kraftigt skada kompressorn.

Eftersom en del vätgas och vätesulfid följer med vätskeströmmen i separatorn V-XXX1, samt eftersom H2S tvättas ur i C-XXX2 måste det hela tiden satsas ny vätgas. Detta görs från vätgasmanifoldern för platformer make gas (300/1800). Eftersom denna ström innehåller en del klorider måste dessa avlägsnas eftersom de ger upphov till korrosion i kombination med vatten. Vätgassatsningen passerar därför en klor adsorber V-XXX8 där kloret adsorberas på en massa. Strömmen går sedan samman med recirkulationsgasen innan kompressorn. Kompressorn driver hela högtrycksloopen genom gascirkulationen.

I botten på högtrycksseparatorn går den avsvavlade råbensinen under nivåkontroll till   
lågtrycksseparatorn V-XXX2. Trycket släpps över en kontrollventil mellan separatorerna.   
Trycket har nu sjunkit till ca 4,5 barg. Denna separator har till skillnad från högtrycksseparatorn en survattenpotta. Eftersom vatten är tyngre än kolväten samlas detta i botten av separatorn. I vattnet är en del av vätesulfiden absorberad därav namnet survatten. Survattnet skickas under nivåkontroll till survattenstrippern 1100 (En annan anläggning)   
Den gas (vätgas, vätesulfid, lättare kolväten) som löst sig vid det högre trycket i V-XXX1 frigörs vid trycket i V-XXX2. Denna gas går vidare till manifoldern för sur bränngas.

Råbensinen pumpas sedan vidare under nivåkontroll av P-XXX7/S. Efter nivåkontrollventilen kommer ett påstick från motsvarande pumpar på 200-anläggningen, den andra bensinavsvavlingsanläggningen. Denna ledning används för att balansera belastningen på stabiliseringskolonnerna C-XXX1 och C-XX7. Innan strömmen skall stabiliseras måste den värmas upp. Detta görs i E-XXX5 A-D och E-XXX4 A-B. I E-XXX5 växlar strömmen värme med utgående från C-XXX2 bottenprodukt (tungbensin) och i E-XXX4 växlar den med utgående bottenprodukt från C-XXX1. Temperaturen har nu höjts till ca 160°C och trycket är ca 15 barg. Strömmen går nu in i C-XXX1 mellan botten 24 och 25\. 

I C-XXX1 skall råbensinen stabiliseras, dvs. att lättare komponenter butan till metan skall separeras från bensinfraktionen. Bottenprodukt kallas för helbensin. Det som går ut över toppen på tornet är en blandning av bränngas och LPG. I toppen av tornet är det ca 90°C.   
Toppströmmen kyls ner till ca 20°C i luftkylarna E-XXX6A-B. I toppsystemets separator   
(overhead ackumulator, V-XXX3) separeras bränngas från LPG. LPG:n pumpas av P-XXX3/S tillbaka till tornet som återflöde vilket förbättrar separationen mellan LPG och helbensin. 

Viktigt är att det inte följer för mycket pentan ut med LPG:n, därför sitter det en gaskromatograf 17-QR-4 som mäter sammansättningen på LPG. Ur denna ström tas även en del LPG ut och pumpas till C-801 av P-XXX8/S under nivåkontroll. V-XXX3 har även denna en survattenpotta. Survattnet tas ut under nivåkontroll XX-LICA-15 till V-XXX2.

Helbensinen i botten av C-XXX1 har en uppkokarström som pumpas runt till F-XXX1C av P-XXX2/S. I ugnen tas värme upp, vilket kommer att driva separationen i kolonnen.   
Bottenprodukten från C-XXX1, avsvavlad helbensin, satsas sedan till C-XXX2 där helbensinen kommer att fraktioneras till lätt- och tungbensin. Tungbensinen i botten av C-XXX2 har en uppkokarström som pumpas runt till F-XXX1B av P-XXX5/S. 

Den lättare fraktionen satsas till 500/600-anläggningen, medan den tyngre fraktionen satsas till 1800-anläggningen för att höja oktantalet.

